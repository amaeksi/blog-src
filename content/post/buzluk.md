---
title: Yazı kışa taşımak! 
date: 2020-08-20
hero: "/images/nane.jpg"
excerpt: Yaz aylarında kış için hazırlığımı nasıl yapıyorum? 
authors:
  - Hugo Authors


---

Artık yazın son dönemine geçmiş bulunuyoruz. Sonbahar kapıda. Bununla birlikte küresel pandemi tüm hızı ve acımasızlığıyla devam ediyor ve belli ki kışın çehresi biraz daha sertleşecek. 

Normalde de kış için yazdan sebzeler otlar hazırlayıp kaldırmayı severdim. Ama bu yaz buna biraz daha fazla zaman ve bütçe ayırdım. Önceki senelerden farklı olarak patlıcan, kırmızı biber ve reyhan kuruttum. Buzlukta da kabak ve meyvelere ek olarak taze soğan yaptım 

<h3>Güneşi nasıl saklarsınız? </h3>

Güneşte kurutulmuş biberin tadını çok seviyorum. Özellikle çorbalarda çok hoşuma giden bir lezzet. Nane ve reyhanı da yine kendim kurutmayı seviyorum. 

Güneşte bunları kurutmak oldukça kolay. Nane ve reyhanı yıkayıp temizleyin, küçük demetler olarak şekilde sıkıca bağlayın (kuruyunca gevşeyecek) ve güneşli bir açık alana asın. Yol kenarı gibi bir yerdeyseniz kapalı cam balkon daha iyi olabilir. Çünkü yoldan toz ve araba gazları gelebilir. 

Biberleri ise yıkayıp saplarını ve içindeki tohumlu kısımları çıkarın. Sonra ağızları aşağıya gelecek şekilde ipe dizin. İpe dizerken çok sıkışık olmamalarına dikkat edin ki araları nemli kalmasın. Biberleri de yine güneşli bir yere asın. 

Patlıcanları kurutmanın ise bir kaç farklı çeşidi var. Dolmalık ve yemeklik için ayrı şekillerde hazırlamanız mümkün. Dolmalık için, dolma yapar gibi kesip içini boşaltın ve ağızları aşağıya gelecek şekilde asın. Ancak ben dolma yapmadığım için patlıcanları yuvarlak yuvarlak kesip ipe dizdim ve astım. Çok büyük olmayacak şekilde istediğiniz gibi kesebilirsiniz patlıcanları. İpe dizerken aralarına düğüm atarsanız birbirlerine de yapışmazlar. 

<h3>Yazı donduralım! </h3>

Buzlukta ise kaysıları, anjelik erikleri, üzümleri, şeftalileri, kabakları ve taze soğanı saklıyorum. 

Üzümleri yıkıyorum, saplarından ayıklıyorum ve porsiyonluk poşetler halinde donduruyorum. Erik, kayısı ve şeftaliyi yıkıyorum çekirdeklerini çıkarıyorum küçükleri ikiye bölüp, daha büyükleri bir kaç parça daha doğrayıp poşetliyorum ve dondurucuya alıyorum. Donmuş meyvelerden smoothi yapmak ise çok güzel oluyor ayrıca tavsiye ederim.

Kabakları yıkayıp soyup yuvarlak doğruyorum ve bu şekilde poşetlerle donduruyorum. Taze soğanı ise, yıkayıp ayıklayıp doğradıktan sonra biraz zeytinyağıyla karıştırıp poşetliyorum. 

<h3>Kışın yemesi tatlı</h3>

Bütün pazarı buzdolabına sığdırmak mümkün değil elbette. buna daha fazla zaman ayıranlar ve evde yeri olanlar derin dondurucu tercih ediyor. 

Bunlar dışında kışlık sebze ve meyveleri de vakitleri gelince yine dondurucuya kaldırıyorum. Aslında amacım sadece uzun süre saklamak değil. Haftasonu ayırdığım bir günle sonraki günlerde yemek ya da tatlı yaparken daha az zaman ayırmak. 

Kuru soğan, bezelye ve taze fasülyeyi genelde hazır dondurulmuş olarak alıyorrum ve o şekilde kullanıyorum zaten. Ama yukarıdakileri de kendi zevkime göre hazırlıyorum. Böylece evde yemek yapma süremiz oldukça kısalıyor Emre'yle. 



