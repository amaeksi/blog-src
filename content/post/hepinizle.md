---
title: "Hepinizle çalışmak isterim!"
date: 2020-12-30T16:54:37+03:00
hero: "/images/hepinizle.jpg"
excerpt: Bir iş ilanı bir sürü hayat!  
authors:
  - Hugo Authors
draft: false 
---



.

Bir ay önce 2 Aralık'ta bir iş ilanı yayınladık. Eres Biyoteknoloji olarak yapacağımız online etkinliklerde proje bazlı olarak organizasyon ve moderasyondan sorumlu bir ekip arkadaşı aradığımızı Linkedin üzerinden duyurduk.

Bu iş ilanını yayınlar yayınlamaz pek çok başvuru gelmeye başladı. Gerek e-posta olarak gerekse Linkedin üzerinden başvurular kısa ya da uzun ön yazılarla geldi. Bir çok başvuru gelmiş olmasına rağmen hepsini tek tek okudum ve inceledim. Pek çok farklı insanı tanıdım. Bu yazımda kısaca başvuru yapanlara dair düşüncelerimi, hislerimi, 7'den 70'e farklı yaş ve meslek grupları için CV yazarken dikkat edebilecekleri noktaları ve başvurularla ilgili temel bilgileri sizlerle paylaşacağım.

Öncelikle bu kadar farklı insanı tanımış olmaktan çok mutluyum. Bir çoğunuz beni tanımıyor olabilir, karşılıklı tanışmışız gibi olması için sizler de beni [elcineksi.com](http://elcineksi.com) adresini inceleyerek tanıyabilirsiniz. Henüz yeni mezun ve yolun başında olanlar kadar, çok farklı bölümler okumuş, çok ilginç kariyer yolları olan bir sürü başvuruyu inceledim. Bu incelemeleri yaparken özellikle yolun başındakiler için aklıma gelen ilk şey şu oldu; kesinlikle isteklerinizin peşini bırakmayın arkadaşlar. Yeni mezun olabilirsiniz, öğrenci olabilirsiniz, bir çok yerden CV'niz dönmüş olabilir. Hiçbiri için çok da fazla üzülmeyin ve yapabileceklerinize bakın. Gönüllü çalışmalarda bulunun, derneklerde, sivil toplum kuruluşlarında rol alın. Tabii 2020 yılı genelini değerlendirince pek evden çıkamadığımız günlerdeyiz. İnternet üzerinden bir şeyler yapın. Örneğin ilkokulda resim yapmayı çok mu severdiniz? En güzel resimleri siz mi yapardınız? Yine başlayın, yine resim yapın, bu sefer mesela bir ağaç dalına, yuvarlak bir taşa çizin içinizden geçenleri. Bunları internet üzerinde paylaşın. Üretin ve ürettiklerinizi de CV'nize yazın.

Yolunda ilerlemiş, deneyimler kazanmış CV'leri incelerken ise sizlere imrendim ve gerçekten ne güzel işler yaptığınızı düşündüm. Öyle profillerle karşılaştım ki gerçekten takdir edilesiydiler. Eğitime dezavantajlı başlamış olup şimdi yüksek lisansını yapanlar, bunu yaparken pek çok iş deneyimi elde edenler vardı. Eminim ki hiçbiri kolay değildi ve çok çalıştınız. Sizleri içten tebrik ediyorum ve başarılarınızın devamını diliyorum.

Hepinizle kocaman bir ekip olup çalışmayı gerçekten çok isterdim. Ancak şu anda sadece belirli bir pozisyon için bir arkadaşımızla çalışacağız. Bunun yanı sıra hali hazırda boş pozisyon olmasa da diğer projelerimizde bizimle çalışabileceğini düşündüğümüz arkadaşlar oldu. Onlarla da ayrıca görüşme yapacağız. Bunlar dışında benimle iletişimde kalmak isterseniz, başka pozisyonların duyurularının ulaşması için, genel projelerimizle ilgili duyurularımızı takip etmek isterseniz eğer bu e-posta adresine kaydolabilirsiniz:  https://buttondown.email/Elcin

CV'leri değerlendirirken dikkatimi çeken konuları sizlerle paylaşmak istiyorum. Böylece, eğer varsa eksiğiniz tamamlamanız konusunda sizin için fayda sağlayacağımı düşünüyorum.

- Öncelikle evet zaman ayırdım ve tüm CV'leri tek tek inceledim.
- Bir çok özgeçmişte fotoğraf bulunuyordu. Biliyorum ki Türkiye'de kimi kurumlar hala çağ dışı bir şekilde başvurularda fotoğraf isteyebiliyor. Ancak ben fotoğraflarla hiç ilgilenmedim ve bakmadım. Tavsiyem başvurularınızda eğer zorunlu değilse siz de fotoğraf kullanmayın.
- Örneğin gönüllü faaliyetler içinde belirttiğiniz dernekleri eğer bilmiyorsam Google'ladım ve faaliyetlerine baktım. Bu şekilde incelediğim profillerden öne çıkanlar ve geriye düşenler oldu.
- Özellikle yeni yeni CV hazırlamaya başlayan genç arkadaşlar için tavsiyem CV'nizi birine okutturup eksik var mı kontrol ettirin. Kimi başvuran arkadaşlar mezun mu değil mi anlayamadım, çünkü başlangıç ve bitiş yıllarını net belirtmemişler. Muhtemelen gözlerinden kaçtı bu durum.
- Kimi arkadaşlar kolaya kaçarak [kariyer.net](http://kariyer.net) gibi platformlardan CV'lerini indirip göndermişler. Benim için hiç sorun değil açıkçası, o CV'leri de okudum geçtim. [kariyer.net](http://kariyer.net)'teki profilleri yeterince iyi düzenlenmişse bu çıktı olarak gelen CV'ler de iyi oluyor. Ancak fotoğraf ekleme çıkarma gibi düzenlemeler yapılamıyor haliyle. Ancak şunu da ekleyeyim, kimi CV'ler oldukça özenli hazırlanmış ve tasarlanmış olarak geliyor, doğal olarak da ilk bakışta etkili olabiliyorlar. Bu tür durumlarda dezavantajlı olabilirsiniz.
- İngilizce ya da yabancı dil yeterliliğiniz hakkında bilgi verirken eğer varsa uluslararası geçerli sınav notlarınızı verin. Eğer bu yoksa sadece a2, a1 gibi yazıp bırakmayın. Okuma, yazma, konuşma, anlama seviyelerinde ayrı ayrı iyi olup olmadığınızı belirtin. Çünkü her iş telefonda İngilizce görüşmenizi gerektirmeyecektir.
- Referanslar konusu çok ilginç örneklerin olduğu bir konu. Kimileri talep üzerine referans verileceğini belirtmiş kimi ise işe alımdan sonra referans verileceğini belirtmiş. Daha önceden gelen CV'lerde ise "Benim tanıdığım güçlü insanlar var." minvalinde referans ve ön yazı da almış olduğumdan bu noktada bir iki şey söylemek istiyorum. Eğer birlikte çalıştığınız birileri varsa ve size referans olmak istiyorsa onun izniyle bilgilerini koyun. Ya da bu okuldan profesör ya da araştırmacılar da olabilir. Ancak eğer böyle biri yoksa hiç yazmamanızı tavsiye ederim. Açıkçası referansları arayan bir insan değilim ben. Çünkü kişileri kendim tanımayı tercih ediyorum. Ancak elbetteki referanslarınıza danışacak işveren adaylarınız da olacaktır. Bu durumlar için kendinize referanslar bulmanız faydalı olacaktır. Bunun içinde eğer henüz iş hayatına atılmadıysanız, okulda yaptığınız proje çalışmalarında birlikte çalıştığınız insanlar, gönüllü projeler, sivil toplum kurumlarındaki ekip liderleriniz gibi kişilerden size referans olup olamayacaklarını sorabilirsiniz.
- Vereceğim bir diğer tavsiye ise, özellikle belirtilmiş bir format olmadığı sürece CV'lerinizi pdf uzantılı olarak hazırlamanız. Gelen CV'lerden kimi doc ya da docx uzantılıydı. Çok aman aman bir hata değil ancak pdf her zaman daha kolaylaştırıcıdır okuyan için.
- Gazetecilik, içerik editörlüğü, içerik geliştirici gibi alanlarda çalışanların CV'lerinde önemli bir eksiklik yaptıkları işlere dair örnekler paylaşmamalarıydı. Sadece birkaç CV'de bu durum aşılmıştı. Onun dışında,"XYZ için içerik geliştirdim." denip bitmişti. Tavsiyem özellikle yazdığınız ve sevilen işlerin başlıklarını ve tıklanabilir bağlantılarını "yaptığım işlerden örnekler vb." bir başlıkla CV'lerinizde mutlaka paylaşın.
- Bir tane ufak püf noktası vereyim. Gönderdiğiniz dökümanların karşıda hangi sisteme ve nasıl gittiğini genelde bilemezsiniz. Örneğin Gmail ile gönderdiğiniz dökümanlar, sizin verdiğiniz isimle gider. Ancak Linkedin gibi sistemlere yüklerken dosyaların isimleri değişebilir. Geneldeyse dosya isimlerindeki Türkçe karakterler ve boşluklar sorun çıkarır. Bu sebeple bir yere CV gönderirken Türkçe karakterleri kullanmadan ve boşluksuz olarak dosyaları isimlendirmeyi tercih etmeniz dosyayı alan açısından kolaylık sağlayacaktır. Örneğin "Elçin Ekşi.pdf" isimli dosya yerine "elcin-eksi-eng.pdf" gibi bir isimlendirme işleri kolaylaştırır. Ayrıca tabi "ensonnnnnn.pdf" "soooooooooon.pdf" gibi isimler de vermeyin lütfen CV'lerinize.
- Arkadaşlar CV'lerinize T.C. kimlik nonuzu yazmayın lütfen. Bunun yanı sıra doğum tarihi, bekar/evli, doğum yeri, çocuk var yok, Anne-Baba adı, Nüfus kayıt bilgisi gibi kişisel bilgilerinizi yazmayın.
- CV'nizde politik görüşünüzü ve dini inancınızı belirtecek ibareler koymamanızın da önemli olduğunu düşünüyorum. Bu durumun sizin için kimi noktalarda faydalı olabileceğini düşünebilirsiniz. Ancak bu düşünce oldukça aldatıcı olacaktır. Çünkü CV'niz ile talip olduğunuz işi ne derece iyi yapabildiğinizi, liyakatinizi ortaya koymaya çalışıyorsunuz. Eğer konu dışında şeyleri de buna katarsanız CV'nizi değerlendiren kişi sizin tarafsızlığınız hakkında emin olamayacaktır. Size yarar gibi görünen bu tür ibareler başka bir zaman geldiğinde ödün vermeniz için size karşı kullanılabilir de. Bu konu daha çok su kaldırır ancak ben çok uzatmayacağım. Tavsiyem bu tür belirteçleri CV'nizde yer vermemeniz olacaktır.
- CV'sine e-posta adresini yazmayı unutan arkadaşlarımız var arada, CV'lerinize göz atın bu tür eksiklikleriniz varsa hemen tamamlayın arkadaşlar. Bunun yanı sıra kimi başvurularda kişisel sosyal medya hesabı paylaşımları da vardı CV'lerde ben açıkçası tavsiye etmiyorum. Mümkünse belli bir ortak vakit geçirmişliğiniz, tanışıklığınız olmayan iş arkadaşlarınızı ve iş verenlerinizi sosyal medyanıza çok da dahil etmeyin.
- CV'nin tasarımının güzel olması önemli elbette ancak esas önemli olan okunabilir olması. Bu yüzden eğer tasarımla ilgili bir mesleğiniz yoksa ve işinizi yansıtması bakımından tasarım elzem değilse bu konuda çok da fazla uğraşmanızı önermem ve klasik bir CV şablonu kullanmanızı tavsiye ederim. Bunun yanı sıra yazarken mutlaka İngilizce ise İngilizce Türkçe ise Türkçe imla kurallarına dikkat ederek CV'nizi hazırlamayı unutmayın. Bu tür küçük noktalar okuyucunun gözüne oldukça çok çarpıyor.
- CV'nizle birlikte gönderdiğiniz, özellikle sosyal medya içerikleri, örnek çalışmalarınızın özgün çalışmalar olduğundan ve sizin çalışma şeklinizi yansıttığından emin olun. Pek çok içerik hazırlama platformunda ücretsiz ve harika taslaklar var ve genelde başvurduğunuz pozisyondaki diğer profesyoneller bu taslakları zaten biliyor oluyor. CV'nizde bu taslakları olduğu gibi kullanmanız özensiz olduğunuzu düşündürebilir.
- Kimi arkadaşların CV'leri Linkedin profillerine göre oldukça zayıf kalıyordu. Maalesef herkesin profilini tek tek inceleme şansım olmadı ancak CV'leri tek tek inceledim. Bu noktada önerim, CV'lerinizin de Linkedin sayfalarınız kadar güncel olması olacaktır.
- Yeni yeteneklerinizi CV'nize eklemeyi unutmayın! Evet 2020 yılı zor, uzun ve üzücü geçti. Ancak herkes farklı şekillerde bu seneyi deneyimledi. Artık daha verimli şekilde Zoom'u kullanabiliyor musunuz? Evde ekmek yapma konusunda uzmanlaştınız mı? Karantinada verimli vakit geçirmeyi sistematik bir hale getirdiniz mi? Bunları da hobileriniz kısmında belirtebilirsiniz.
- Eğer CV'nizi e-posta ile gönderiyorsanız, iki satır da olsa bir şeyler yazın. Dökümanı e-postaya ekleyip boş e-posta atmayın.

Okuduğum CV'lerde şaşırdıklarım!

- Ermeni Dili Ve Edebiyatı Bölümünden ve İnşaat Mühendisliği bölümünden başvuru beklemiyordum. Gerçekten çok ilginç oldu.
- CV'sine e-posta adresi yazmayı unutan arkadaşların bu kadar çok olmasını beklemiyordum. Eğer e-postanızı yazmayı unuttuğunuzu fark ettiyseniz tekrar CV'nizi atabilirsiniz. Böyle hatalar yapmak mümkün, sorun değil.
- Yarım sayfadan daha kısa olan CV'ler: Bazı arkadaşlar öğrenci olduklarından CV'lerini yarım sayfadan daha kısa tutmuşlar. Evet okurken çok pratik, ancak sizin hakkınızda hiçbir bilgi vermediği için pek bir şansınız olmuyor. Tavsiyem Google'dan CV örnekleri inceleyip kendinize uygun bir şekilde CV'nizi geliştirmeniz.
- Kadın başvuruların, erkeklerden çok daha fazla olması! Beni sevindiren bir şey oldu bu kesinlikle.
- CV'leri okurken çok ilginç bir şey oldu ayrıca, bir arkadaşımız tam onun CV'sini okuduğum sıralarda e-posta ile CV'sine güncelleme gönderdi. İlginç bir tesadüftü gerçekten.
- En genç başvuran arkadaşımızın 2000 doğumlu olması beni biraz şaşırttı 🙂 . Genel olarak CV'ler 1970-2000 arasındaki yaş grubundan geliyor. Büyük çoğunluk 1995-1998 arasında.